---
title: "石钟山记"
categories:
  - Chinese
tags:
  - study
  - 文言文
last_modified_at: 2020-02-22T13:01:27-05:00
---

《水经》云：“彭蠡之口有石钟山焉。”郦元以为下临深潭，微风鼓浪，水石相搏，声如洪钟。是说也，人常疑之。今以钟磬置水中，虽大风浪不能鸣也，而况石乎！至唐李渤始访其遗踪，得双石于潭上，扣而聆之，南声函胡，北音清越，桴止响腾，余韵徐歇。自以为得之矣。然是说也，余尤疑之。石之铿然有声者，所在皆是也，而此独以钟名，何哉？

* 焉：语气助词
* 临：靠近
* 鼓：振动
* 搏：击、拍
* 是：这个
* 磬：古代打击乐器，形状像曲尺，用玉或石制成
* 虽：即使
* 遗踪：旧址，陈迹。这里指所在地
* 扣：敲打
* 函胡：「通假」含糊
* 越：高扬
* 腾：传播
* 韵：这里指声音
* 得之：找到了这个（原因）。之，石钟山命名的原因
* 尤： 更加
* 铿然：敲击金石所发出的响亮的声音
* 所在皆是：到处都（是）这样。是，这样

***

元丰七年六月丁丑，余自齐安舟行适临汝，而长子迈将赴饶之德兴尉，送之至湖口，因得观所谓石钟者。寺僧使小童持斧，于乱石间择其一二扣之，硿硿焉。余固笑而不信也。

* 适：到…去
* 赴：这里是赴任，就职的意思
* 得：能够
* 硿硿焉：硿硿地（发出响声）。焉，相当于"然"，形容词词尾
* 固：仍旧，还是

***

至莫夜月明，独与迈乘小舟，至绝壁下。大石侧立千尺，如猛兽奇鬼，森然欲搏人；而山上栖鹘，闻人声亦惊起，磔磔云霄间；又有若老人咳且笑于山谷中者，或曰此鹳鹤也。余方心动欲还，而大声发于水上，噌吰如钟鼓不绝。舟人大恐。徐而察之，则山下皆石穴罅，不知其浅深，微波入焉，涵淡澎湃而为此也。

* 莫：「通假」暮
* 森然：形容繁密直立 
* 搏人：捉人，打人
* 栖鹘：宿巢的老鹰
* 心动；这里是心惊的意思
* 噌吰：这里形容钟声洪亮
* 舟人：船夫
* 罅：裂缝
* 为此：形成这种声音

***

舟回至两山间，将入港口，有大石当中流，可坐百人，空中而多窍，与风水相吞吐，有窾坎镗鞳之声，与向之噌吰者相应，如乐作焉。因笑谓迈曰：“汝识之乎？噌吰者，周景王之无射也；窾坎镗鞳者，魏庄子之歌钟也。古之人不余欺也！”

* 中流：水流的中心
* 空中：中间是空的
* 窍：窟窿
* 窾坎镗鞳：窾坎，击物声。镗鞳，钟鼓声
* 汝识之乎：你知道那些典故吗？识「通假」，知道
* 古人之不余欺也【倒装】：古人没有欺骗我啊！，不余欺，不欺余

***

事不目见耳闻，而臆断其有无，可乎？郦元之所见闻，殆与余同，而言之不详；士大夫终不肯以小舟夜泊绝壁之下，故莫能知；而渔工水师虽知而不能言。此世所以不传也。而陋者乃以斧斤考击而求之，自以为得其实。余是以记之，盖叹郦元之简，而笑李渤之陋也。

*
